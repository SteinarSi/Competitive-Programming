# Trond trenger hjelp av deg til å maksimere faktureringsgraden!

Det var en mørk morgen på Bergenskontoret da Trond plutselig kalte deg inn til et hastemøte. Du skyndte deg til møterommet, og der kunne Trond fortelle at han hadde funnet på en helt forferdelig god idé til å få opp faktureringsgraden. Hvorfor stoppe på 100?, spør han med et lurt smil.

Før du rekker å si noe blar han frem et kart og peker på Linjeveien, en lang vei der mange potensielle kunder har kontor på samme side av veien. Alle disse har utlyst at de trenger én seniorkonsulent hver, sier han. Det er her vi skal ta faktureringsgraden til nye høyder, høyder som ingen skulle trodd var mulig.

Trond tar frem et regneark. Om vi får én konsulent til å fakturere to kunder samtidig, begynner han, vil det doble faktureringsgraden! Og om vi fakturerer tre kunder, vil det faktisk tredoble faktureringsgraden! Og det fortsetter slik i det uendelige, bare se på disse utrolige tallene her, sier han og peker iherdig på regnearket.

Og utrolig nok, tallene stemmer.

Mens han ser på arket stopper han opp litt, med et noe drømmende blikk. Det er først nå at du får tid til å spørre, men hvordan skal denne konsulenten kunne jobbe for så mange samtidig?

Jo, forklarer han, vi kan bare si at ting tar litt lengre tid å utvikle enn antatt, og da vil de få full forståelse. Om de spør mer kan vi bare svare med teknisk fjas til de slutter å spørre. Og om rammeavtalen går ut før noe som helst er implementert, da signerer vi bare en ny rammeavtale og fakturerer dem enda mer!

Trond smiler seirende, åpenbart fornøyd med seg selv. Plutselig blir han litt mer alvorlig igjen og legger til, det er bare ett problem: vi kan ikke selge til to kunder ved siden av hverandre, da vil de fatte mistanke og bryte kontraktene. Vi må velge kunder med omhu.

Det er her jeg trenger din hjelp, fortsetter han mens han tar frem nok et regneark. Her er en liste av antall millioner kroner vi kan tjene på hver av kundene, i samme rekkefølge som de ligger i Linjeveien. Kan du kjapt kode opp et lite skript som regner ut hvor mange millioner vi maksimalt kan tjene, om vi passer på å ikke velge kunder som ligger ved siden av hverandre? Svarfristen på alle utlysningene er klokken 17:00 i dag, så jeg trenger svaret før det!

Tronds liste, i antall millioner kroner: [12, 4, 8, 11 , 6, 13 , 12, 5, 9, 6, 11, 3, 10, 9, 12, 8, 6, 8, 3, 8, 6, 4, 3, 2, 9, 6, 11, 8, 10, 9, 12, 5, 6, 7, 2, 8, 11, 7, 13, 5, 9, 8, 12, 5, 9, 9, 12, 5, 7, 13, 8, 8, 11, 5, 11, 10]

Hvor mange millioner kroner kan vi tjene på Tronds genistrek?
